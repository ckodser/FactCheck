[
    {
        "text": " به گزارش بورس24 ؛ هیات پذیرش بورس کالای ایران برای نخستین بار گندله و کنسانتره سنگ آهن شرکت صنعتی و معدنی گل گهر را برای عرضه در رینگ داخلی بازار اصلی این بورس پذیرش کرد تا عرضه و کشف قیمت سنگ آهن\n براساس مکانیسم عرضه و تقاضا یک قدم به اجرا نزدیک تر شود.\n در همین ارتباط، مدیرعامل شرکت صنعتی و معدنی گل گهر در خصوص پذیرش سنگ آهن در بورس کالا به پایگاه اطلاع رسانی بازار سرمایه (سنا) گفت: برای نخستین بار محصولات مجتمع گل گهر برای عرضه در تالار داخلی\n بورس کالا پذیرش شده و در حال بررسی جوانب امر جهت تعیین حجم مناسب برای عرضه در این بازار هستیم.\n ناصر تقی زاده افزود: طبق برنامه ریزی های انجام شده درصدد هستیم مازاد تولید خود را از طریق بورس کالا عرضه کنیم و در این راستا گندله و کنسانتره تولیدی این مجتمع وارد بورس خواهد شد. البته برای عرضه\n آهن اسفنجی و کشف قیمت این محصول از طریق بورس کالا نیز برنامه داریم.\n وی در خصوص مزایای عرضه سنگ آهن و سایر محصولات این حوزه در بورس کالا اظهار کرد: کشف قیمت شفاف و واقعی و شفاف سازی در روند معاملات سنگ آهن از طریق نظام عرضه و تقاضا مهم ترین مزیت ورود به بورس کالاست.\n ضمن اینکه از این طریق امکان تامین مالی بهتر و کم هزینه تر نیز برای مجتمع های معدنی وجود دارد.\n تقی زاده به وجود ابزارهای مالی نوین موجود در بورس کالا برای استفاده تولیدکنندگان جهت تامین منابع مورد نیاز اشاره کرد و گفت: به کمک این ابزارها می توان برای تامین مالی بخش واقعی تولید استفاده کرد و\n با توجه به پذیرش محصولات این مجتمع در بورس کالای ایران، به زودی برای نخستین بار اقدام به عرضه محصول کنسانتره و گندله سنگ آهن در بورس می کنیم.\n به گفته مدیرعامل شرکت صنعتی و معدنی گل گهر، قرار است تولیدات این مجتمع در قالب محموله های ۵۰ هزار تنی در رینگ داخلی بورس کالای ایران عرضه و کشف قیمت شود.\n منبع: بورس کالا\n",
        "persian_date": "1396-12-01 11:33:00",
        "date": 1519126380000,
        "key": "كگل",
        "url": "https://www.bourse24.ir/news/162185/گندله-و-کنسانتره-سنگ-آهن-گل-گهر-در-بورس-کالا-پذیرش-شد--عرضه-محموله-های-۵۰هزار-تنی-در-تالار-داخلی"
    }
]